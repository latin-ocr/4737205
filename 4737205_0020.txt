CAPUT Ι.

DE ANNO NATALI ANDOCIDIS.

Cum annotationes meas digerere inciperem, multum
dubitavi de ratione, qua eas proponerem. Scilicet, ut fit,
satis multa collegeram, eaque modico volumine, ut scri-
ptiones Academicae esse solent, complecti volebam. Quod
sane facili negotio facere potuissem, si tantummodo scri-
bere voluissem iis, qui Andocidi aliquam operam dedissent.
Sed haec non placebat ratio. Contra si omnia ea repetere
vellem ‚ quae apud varios scriptores iam vere disputata
essent, praeter modum crescere necesse erat hocce volu-
men. Mediam quamdam viam elegi, ita ut lectores mihi
fingerem ‚ qui familiaritatem quamdam cum Andocide con-
traxissent, nec ignorarent praecipuas quaestiones cum hoc
Oratore coniunctas. Ignoscat igitur, velim, benevolus
lector, si saepius obscurus factus sim, brevis esse labo-
rans, ut ait ille. Cogitent porro, quaeso, quam difficile
sit, putidum non videri intelligentibus, et perspicuum iis,
qui diversum litterarum disciplinae campum colunt. Equi-
dem eum cursum tenebo, qui C. Lucilio probabatur, ut
refert Cic. de Orat. ΙΙ. § 25: Persium non cwro leqere‚
Laelium Decimum volo. Atque haec hactenus,

